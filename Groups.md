---
title: Práca v tíme
---

* Na prvých cvičeniach nebude skupinová práca.
* Niekoľko ďalších týždňoch budete rozdelení do tímov vyučujúcimi a budete počas cvičení pracovať na menších príkladoch.
* Neskôr sa rozdelíte do tímov sami a budete pracovať na projekte (počas cvičení aj mimo).
* Tento dokument sa venuje práci v tímoch v prvej časti semestra, pri práci na skupinovom projekte budete mať voľnosť zorganizovať si prácu v rámci skupiny podľa vlastného uváženia.

## Ciele a hodnotenie skupinovej práce na zadaniach

Ciele

* Trénovať prácu v tíme
* Lepšie spoznať spolužiakov
* Vymeniť si skúsenosti so spolužiakmi, naučiť sa od nich nové postupy, vysvetliť si navzájom nejasnosti alebo sformulovať otázky nejasné celej skupine

Zapojte všetkých členov tímu

* Všetci členovia tímu by mali rozumieť odovzdanému riešeniu a vedieť podobné príklady riešiť samostatne.
* Lepšie je vyriešiť menšiu časť zadania tak, aby tomu všetci členovia tímu rozumeli ako väčšiu časť, ktorú spraví jeden a nikto sa nič nenaučí.

Hodnotenie

* Hodnotiť budeme výsledné riešenie ale aj ako dobre ste spolupracovali.
* Väčšinou dostanú všetci členovia tímu rovnako bodov, ale ak bude treba, môžeme niektorým členom body pridať alebo ubrať.

## Úlohy v tíme

Počas riešenia skupinových zadaní budete mať pridelené v rámci tímu konkrétne úlohy:

* Jeden člen tímu má rolu "driver", podľa praxe v technike [párového programovania](https://en.wikipedia.org/wiki/Pair_programming). Driver ako jediný edituje dokument (notebook) s riešením úlohy, píše doňho kód, skúša ho spúšťať, ostatní mu pri tom radia.
* Jeden člen tímu má rolu "chair". Chair dohliada na tímovú spoluprácu, aby sa všetci členovia tímu zapájali a aby ich prípadné otázky a návrhy boli ostatnými zobrané do úvahy.
* Jeden člen tému na rolu "scribe". Scribe zapisuje denník priebehu spolupráce skupiny.
* Všetci členovia skupiny, vrátane vyššie uvedených, sa podieľajú na samotnom riešení úloh (čítanie zadaní, diskusia o možnom riešení, hľadanie vhodných zdrojov, hľadanie chýb v programe, vysvetľovanie ostatným členom tímu podľa potreby atď).
* Tímy s dvoma prípadne jedným členom majú obsadené iba úlohy driver a scribe. 
* Ak nie sú všetci členovia tímu prítomní, prerozdeľte si úlohy podľa okolností.

## Odovzdávanie

Za celú skupinu odovzdá na konci skupinového stretnutia driver v Moodle dva dokumenty:

* Samotné vyriešené zadanie ako noteboook (formát ipynb)
* Denník (formát pdf)

V denníku uveďte

* členov tímu a ich úlohy 
* prípadné špeciálne okolnosti (napr. ak vznikli technické problémy)
* stručný komentár k priebehu
  * na aké problémy ste počas riešenia úloh narazili, na čom ste strávili viac času, ako sa vám na koniec podarilo problém vyriešiť, prípadne čo vám je stále nejasné
  * ak ste úlohy vyriešili veľmi rýchlo a bez problémov, môžete v skupine prediskutovať ako inak by sa dali riešiť, ako by sa dali programy ďalej rozšíriť či o iných otázkach súvisiacich s témou cvičení. Stručný sumár diskusie uveďte v denníku.
* môžete spomenúť, ak s niektorými členmi boli problémy (prišli neskoro alebo sa odmietli rozumne zapojiť) alebo ak niekto bol naopak obzvlášť veľkou oporou tímu

## Stretnutie

* Zoznam skupín a pridelené roly zverejníme pred cvičením cez Moodle.
* Každá skupina obsadí blok počítačov vedľa seba v miestnosti H6. Driver sedí v strede, ale aj ostatní si zapnú počítače.
* Zadania a kostru denníka nájdete v Moodli.
* Jupyter notebook s riešenou úlohou edituje driver cez Google Colab, môže zdieľať s ostatnými členmi skupiny.
* Denník edituje scribe a zdieľa s ostatnými členmi skupiny.
* Jednotliví členovia skupiny teda na svojom počítači môžu mať otvorené oba dokumenty, notebook však modifikuje a spúšťa iba driver.
* Prípadné úryvky navrhovaného kódu a podobne môžete zdieľať v špeciálnej sekcii denníka (scratch), kam píšu všetci. Zvyšok denníka má na starosti scribe.
* Na konci stretnutia driver stiahne notebook aj denník a odovzdá v Moodle. Pred odovzdaním skontrolujte, či máte v Moodle správnych členov skupiny a prípadné nezrovnalosti riešte s cvičiami skôr než úlohu odovzdáte.

## Neúčasť

* Ak sa z vážnych príčin nemôžete zúčastniť cvičení so skupinovou úlohou, kontaktujte Z. Černekovú, pokiaľ možno vopred.
* Určí vám spôsob, ako si túto aktivitu môžete nahradiť.
