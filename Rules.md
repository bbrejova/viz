---
title: Pravidlá
---

## Ciele predmetu

Je to váš prvý predmet so zameraním špecificky na dátovú vedu. Jeho témy budete rozvíjať na ďalších predmetoch.

Naučíte sa 

* spracovávať dáta a vytvárať grafy a vizualizácie s použitím existujúcich knižníc v jazyku Python,
* pre dané dáta zvoliť vhodný typ grafu a vyhnúť sa typickým chybám pri vizualizácii,
* interpretovať grafy a vyvodzovať z nich závery.

Budeme trénovať aj "soft skills":

* práca v tíme,
* prezentácia výsledkov,
* porozumenie odbornému textu v angličtine,
* písomné vyjadrovanie.

## Stručná osnova

Práca s tabuľkovými dátami a ich predspracovanie, typy dát (spojité, diskrétne, kategorické), základné popisné štatistiky (priemer, medián, kvantily, rozptyl, korelácia). Typy grafov pre dvojrozmerné a viacrozmerné dáta (napr. stĺpcový, koláčový, bodový graf / scatterplot, krabicový graf / boxplot, histogram, paralelné súradnice, vrstevnice, teplotné mapy). Metódy redukcie dimenzionality. Zobrazovanie špeciálnych typov dát (časové rady, geografické dáta, siete a hierarchie, texty). Použitie interaktívnych prvkov. Ľudské vnímanie. Technické aspekty (formáty, nástroje). Výber farieb. Zásady vizualizácie dát, výber vhodného typu grafu, časté chyby pri vizualizácii. Interpretácia vizualizovaných dát.

## Priebeh semestra

* Prednáška 2h do týždňa v stredu
* Po každej prednáške krátka domáca úloha + online kvíz na základné pojmy do pondelka večera
* Cvičenia 2h do týždňa v utorok: práca v skupinách na úlohách s pomocou cvičiacich
* Koncom semestra práca na skupinovom projekte, písomná verzia projektu sa odovzdáva začiatkom skúškového
* Cez skúškové test z učiva a ústna skúška týkajúca sa najmä projektu

## Hodnotenie

* Domáce úlohy + kvízy 15%
* Skupinové zadania 10%
* Priebežná práca na projekte, prezentácia 20%
* Písomná správa k projektu 20%
* Záverečný test 20%
* Ústna skúška 15%

Na úspešné absolvovanie predmetu je potrebné splniť **všetky** nasledovné podmienky:

* Získať aspoň 50% bodov v celkovom hodnotení
* Získať aspoň 50% z ústnej skúšky
* Získať aspoň 50% zo záverečného testu

Ak niektorú z týchto podmienok nesplníte, dostávate známku Fx.

V prípade úspešného absolvovania predmetu získate známku podľa bodov v celkovom hodnotení takto:
> A: 90% a viac, B:80...89%, C: 70...79%, D: 60...69%, E: 50...59%

Pozor, body získavané za jednotlivé príklady nezodpovedajú priamo percentám záverečnej známky. Body za každú formu známkovania sa preváhujú tak, aby maximálny získateľný počet zodpovedal váham uvedených vyššie. Úlohy označené ako bonusové sa nerátajú do maximálneho počtu získateľných bodov v danej aktivite.

## Domáce úlohy a kvízy

* Budú zverejnené po prednáške v systéme [Moodle](https://moodle.uniba.sk/course/view.php?id=3421).
* Odovzdajte do ďalšieho pondelka 22:00.
* Domáca úloha je notebook s niekoľkými jednoduchými programátorskými úlohami na zorientovanie sa v novom učive.
* Vypracujte samostatne, bez pomoci umelej inteligencie. 
* Požadované časti vašich odpovedí z úlohy skopírujte z notebooku do príslušných kvízových otázok.
* Odovzdajte aj celý vypracovaný notebook, budeme námatkovo kontrolovať, či sedí s vašimi odpoveďami. Rozdiely budeme považovať za pokus o podvádzanie pravidiel predmetu!
* Kvíz obsahuje aj ďalšie jednoduché otázky na základné porozumenie učiva, tie môžete odpovedať aj ak neodovzdáte notebook.

## Skupinové zadania

* Na niektorých cvičeniach budete rozdelení do skupín a dostanete zadania, ktoré máte riešiť v skupinách.
* Budeme hodnotiť nielen odovzdané riešenie, ale aj to, ako ste spolupracovali. 
* [Viac informácií](Groups.md)

## Projekt

* Projekty budete robiť v druhej polovici semestra v skupinách 4-5 študentov.
* Môžete si vybrať z nami navrhovaných tém alebo navrhnúť vlastnú.
* Odovzdáva sa písomný projekt plus prezentácia.
* Budeme hodnotiť aj priebežný postup prác na projekte.
* Viac informácií poskytneme neskôr.

## Záverečný test

* Koná sa cez skúškové obdobie
* Máte nárok na opravné termíny podľa študijného poriadku.

## Ústna skúška

* Koná sa cez skúškové obdobie
* Máte nárok na opravné termíny podľa študijného poriadku.
* Na ústnej skúške sa budeme rozprávať o vašom projekte a odovzdaných riešeniach domácich úloh a skupinových zadaní. Mali by ste ich vedieť detailne vysvetliť a vedieť v nich robiť zmeny.
* Na základe ústnej skúšky môžeme zmeniť vaše body z projektu alebo zo semestra, pokiaľ zistíme, že váš prínos k práci skupiny nebol dostatočný alebo ste domáce úlohy neriešili vlastnými silami.
* Viac informácií poskytneme koncom semestra.

## Účasť, dodržiavanie termínov

* Účasť na prednáškach nekontrolujeme, je však odporúčaná.
* Účasť na cvičeniach je povinná kvôli skupinovej práci. Ak sa nemôžete zúčastniť, dajte nám vedieť aspoň 24 hodín vopred alebo len čo je to možné. Príďte načas.
* Všetky zadania je potrebné odovzdať do stanoveného termínu. Z technických píčin pri kvízoch nebudú možné žiadne neskoré odovzdania. V prípade ochorenia a podobne môžete požiadať o predĺženie termínu domácej úlohy.
* Účasť je samozrejme potrebná aj na prezentácii projektu, na teste a ústnej skúške.

## Odpisovanie

* Máte povolené sa so spolužiakmi a ďalšími osobami rozprávať o zadaných úlohách a o stratégiách na ich riešenie. Kód, obrázky a text, ktoré odovzdáte, musia však byť **vaša samostatná práca**. Je zakázané ukazovať svoje riešenia spolužiakom pred termínom odovzdania. Pri prípadnej diskusii nemajte otvorené svoje riešenia, nerobte si detailné poznámky.
* Pri skupinových zadaniach diskutujte o úlohách iba v rámci skupiny.
* Pri práci môžete používať prednášky z tohto predmetu, webstránky s popisom programovacieho jazyka, použitých knižníc a podobne, nesnažte sa však nájsť priamo riešenie zadaného príkladu.
* Nežiadajte o vyriešenie úlohy chatboty a iné nástroje umelej inteligencie, **nepoužívajte AI nástroje** na automatické generovanie kódu alebo textu.
  * Cieľom domácich a skupinových úloh je, aby ste sa naučili základy vizualizácie a spracovania dát, čo sa vám nepodarí, ak si úlohy nevyriešite vlastnými silami. Bez základov budete mať potom problém s vypracovaním projektu, testom a s ústnou skúškou, ako aj na ďalších nadväzujúcich predmetoch.
  * Na projekte bude určité použitie AI nástrojov povolené, viď pokyny k projektom.
  * Takisto niektoré zadania môžu špecificky vyžadovať použitie AI nástrojov na niektoré otázky.
* Môžeme vás požiadať, aby ste nám vysvetlili detaily toho, ako ste riešili určité zadanie (počas semestra alebo na ústnej skúške). Svoju prácu by ste mali vedieť vysvetliť, inak môžete stratiť body z úlohy.
* Počas testu a skúšky môžete používať iba povolené pomôcky a nesmiete komunikovať so žiadnymi osobami okrem vyučujúcich.
* Ak nájdeme prípady odpisovania alebo iného poriušenia pravidiel, všetci zúčastnení študenti získajú za príslušné zadanie 0 bodov (aj študenti, ktorí dali spolužiakom odpísať). Odpisovanie alebo iné závažné porušovanie pravidiel predmetu bude tiež podstúpené na riešenie disciplinárnej komisii fakulty.
