---
title: Pravidlá predmetu
---

## Ciele predmetu

Váš prvý predmet so zameraním špecificky na dátovú vedu, jeho témy budete rozvíjať na ďalších predmetoch

Naučíte sa 

* spracovávať dáta a vytvárať grafy a vizualizácie s použitím existujúcich knižníc v jazyku Python,
* pre dané dáta zvoliť vhodný typ grafu a vyhnúť sa typickým chybám pri vizualizácii,
* interpretovať grafy a vyvodzovať z nich závery.

Budeme trénovať aj "soft skills":

* práca v tíme,
* prezentácia výsledkov,
* porozumenie odbornému textu v angličtine,
* písomné vyjadrovanie.

## Stručná osnova

Práca s tabuľkovými dátami a ich predspracovanie, typy dát (spojité, diskrétne, kategorické), základné popisné štatistiky (priemer, medián, kvantily, rozptyl, korelácia). Typy grafov pre dvojrozmerné a viacrozmerné dáta (napr. stĺpcový, koláčový, bodový graf / scatterplot, krabicový graf / boxplot, histogram, paralelné súradnice, vrstevnice, teplotné mapy). Metódy redukcie dimenzionality. Zobrazovanie špeciálnych typov dát (časové rady, geografické dáta, siete a hierarchie, texty). Použitie interaktívnych prvkov. Ľudské vnímanie. Technické aspekty (formáty, nástroje). Výber farieb. Zásady vizualizácie dát, výber vhodného typu grafu, časté chyby pri vizualizácii. Interpretácia vizualizovaných dát.

## Priebeh semestra

* Prednáška 2h do týždňa
* Po každej prednáške krátky online kvíz na základné pojmy
* Cvičenia 2h do týždňa: práca v skupinách plus individuálna práca na zadaných úlohách s pomocou cvičiacich
* Individuálne úlohy môžete dokončiť aj pár dní po cvičení
* Koncom semestra práca na skupinovom projekte, písomná verzia projektu sa odovzdáva začiatkom skúškového
* Cez skúškové ústna skúška týkajúca sa najmä projektu

## Hodnotenie

* Kvízy 10%
* Skupinové zadania 10%
* Individuálne zadania 25%
* Priebežná práca na projekte, prezentácia 20%
* Písomná správa k projektu 25% 
* Ústna skúška 10%

Na úspešné absolvovanie predmetu je potrebné splniť **obidve** nasledovné podmienky:

* Získať aspoň 50% bodov v celkovom hodnotení
* Získať aspoň 50% z ústnej skúšky

Ak niektorú z týchto dvoch podmienok nesplníte, dostávate známku Fx.

V prípade úspešného absolvovania predmetu získate známku podľa bodov v celkovom hodnotení takto:
> A: 90% a viac, B:80...89%, C: 70...79%, D: 60...69%, E: 50...59%

Pozor, body získavané za jednotlivé príklady nezodpovedajú priamo percentám záverečnej známky. Body za každú formu známkovania sa preváhujú tak, aby maximálny získateľný počet zodpovedal váham uvedených vyššie. Úlohy označené ako bonusové sa nerátajú do maximálneho počtu získateľných bodov v danej aktivite.

## Kvízy

* Budú zverejnené po prednáške v systéme [Moodle](https://moodle.uniba.sk/course/view.php?id=3421).
* Jednoduché otázky na základné porozumenie učiva.
* Odovzdať najneskôr do ďalšieho pondelka 22:00.

## Individuálne zadania

* Na väčšine cvičení dostanete zadané úlohy, ktoré máte riešiť individuálne.
* Tieto úlohy môžete odovzdávať do ďalšieho pondelka 22:00.
* Ak potrebujete pomôcť, prihláste sa na cvičeniach, budeme sa vám venovať.
* Preto je dobré, ak sa dá, začať riešiť úlohy už na cvičeniach.

## Skupinové zadania

* Na niektorých cvičeniach budete rozdelení do skupín a dostanete aj zadania, ktoré máte riešiť v skupinách.
* Tie majú prednosť pred individuálnymi, lebo sa dajú odovzdať iba na cvičeniach.
* Budeme hodnotiť nielen odovzdané riešenie, ale aj to, ako ste spolupracovali. 
* [Viac informácií](Groups.md)

## Projekt

* Projekty budete robiť v druhej polovici semestra v skupinách 4-5 študentov.
* Môžete si vybrať z nami navrhovaných tém alebo navrhnúť vlastnú.
* Odovzdáva sa písomný projekt plus prezentácia.
* Budeme hodnotiť aj priebežný postup prác na projekte.
* Viac informácií poskytneme neskôr.
 
## Ústna skúška

* Koná sa cez skúškové obdobie
* Máte nárok na opravné termíny podľa študijného poriadku.
* Na ústnej skúške sa budeme rozprávať o vašom projekte a odovzdaných riešeniach zadaní z cvičení. Mali by ste ich vedieť detailne vysvetliť a vedieť v nich robiť zmeny.
* Na základe ústnej skúšky môžeme zmeniť vaše body z projektu, pokiaľ zistíme, že váš prínos k práci skupiny nebol dostatočný.
* Viac informácií poskytneme koncom semestra.

## Účasť, dodržiavanie termínov

* Účasť na prednáškach nekontrolujeme, je však odporúčaná.
* Účasť na cvičeniach je povinná kvôli skupinovej práci. Ak sa nemôžete zúčastniť, dajte nám vedieť aspoň 24 hodín vopred alebo len čo je to možné. Príďte načas.
* Všetky zadania je potrebné odovzdať do stanoveného termínu, tolerujeme občasné omeškanie o najviac 5 minút. Ak nemáte vopred dohodnuté neskoršie odovzdanie, vaša neskoro odovzdaná práca môže byť hodnotená nula bodmi. 
* Účasť je samozrejme potrebná aj na prezenácii projektu a ústnej skúške.

## Odpisovanie

* Máte povolené sa so spolužiakmi a ďalšími osobami rozprávať o zadaných úlohách a o stratégiách na ich riešenie. Kód, obrázky a text, ktoré odovzdáte, musia však byť **vaša samostatná práca**. Je zakázané ukazovať svoje riešenia spolužiakom pred termínom odovzdania. Pri prípadnej diskusii nemajte otvorené svoje riešenia, nerobte si detailné poznámky.
* Pri skupinových zadaniach diskutujte o úlohách iba v rámci skupiny.
* Pri práci môžete používať prednášky z tohto predmetu, webstránky s popisom programovacieho jazyka, použitých knižníc a podobne, nesnažte sa však nájsť priamo riešenie zadaného príkladu.
* Nežiadajte o vyriešenie úlohy chatboty a iné nástroje umelej inteligencie, **nepoužívajte AI nástroje** na automatické generovanie kódu.
  * Cieľom individuálnych a skupinových úloh je, aby ste sa naučili základy vizualizácie a spracovania dát, čo sa vám nepodarí, ak si úlohy nevyriešite vlastnými silami. Bez základov budete mať potom problém s vypracovaním projektu a s ústnou skúškou, ako aj na ďalších nadväzujúcich predmetoch.
  * Na projekte môže byť určité použitie AI nástrojov povolené, viď pokyny k projektom.
* Môžeme vás požiadať, aby ste nám vysvetlili detaily toho, ako ste riešili určité zadanie (počas semestra alebo na ústnej skúške). Svoju prácu by ste mali vedieť vysvetliť, inak môžete stratiť body z úlohy.
* Počas skúšky môžete používať iba povolené pomôcky a nesmiete komunikovať so žiadnymi osobami okrem vyučujúcich.
* Ak nájdeme prípady odpisovania alebo iného poriušenia pravidiel, všetci zúčastnení študenti získajú za príslušné zadanie 0 bodov (aj študenti, ktorí dali spolužiakom odpísať). Odpisovanie alebo iné závažné porušovanie pravidiel predmetu bude tiež podstúpené na riešenie disciplinárnej komisii fakulty.
